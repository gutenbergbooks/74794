<!DOCTYPE html PUBLIC "-//W3C//DTD XHTML 1.0 Strict//EN"
"http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="fy" lang="fy">
<head>
<meta http-equiv="Content-Type" content="text/html;charset=utf-8" />
<meta http-equiv="Content-Style-Type" content="text/css" />
<title>Noarderljocht | Project Gutenberg</title>
<link rel="coverpage" href="images/cover.jpg" />
<style type="text/css">

body { margin-left: 20%;
       margin-right: 20%;
       text-align: justify; }

h1, h2, h3, h4, h5 {text-align: center; font-style: normal; font-weight:
normal; line-height: 1.5; margin-top: .5em; margin-bottom: .5em;}

h1 {font-size: 300%;
    margin-top: 0.6em;
    margin-bottom: 0.6em;
    letter-spacing: 0.12em;
    word-spacing: 0.2em;
    text-indent: 0em;}
h2 {font-size: 150%; margin-top: 2em; margin-bottom: 1em;}
h3 {font-size: 130%; margin-top: 1em;}
h4 {font-size: 120%;}
h5 {font-size: 110%;}

.no-break {page-break-before: avoid;} /* for epubs */

div.chapter {page-break-before: always; margin-top: 4em;}

hr {width: 80%; margin-top: 2em; margin-bottom: 2em;}

p {text-indent: 1em;
   margin-top: 0.25em;
   margin-bottom: 0.25em; }

p.letter {text-indent: 0%;
          margin-left: 10%;
          margin-right: 10%;
          margin-top: 1em;
          margin-bottom: 1em; }

p.center  {text-align: center;
           text-indent: 0em;
           margin-top: 1em;
           margin-bottom: 1em; }

p.right {text-align: right;
         margin-right: 10%;
         margin-top: 1em;
         margin-bottom: 1em; }

p.drama {text-indent: 0%;
         margin-top: 0.5em;
         margin-bottom: 0em; }

a:link {color:blue; text-decoration:none}
a:visited {color:blue; text-decoration:none}
a:hover {color:red}

</style>

</head>

<body>
<div style='text-align:center'>*** START OF THE PROJECT GUTENBERG EBOOK 74794 ***</div>

<h1>NOARDERLJOCHT</h1>

<h3>HISTOARYSKE FORBYLDING YN<br/>
TWA UTKOMSTEN, YN FERSEN</h3>

<h2 class="no-break"><small>FEN</small> D. KALMA</h2>

<hr />

<div class="chapter">

<p class="center">
Persoanen:
</p>

<p class="letter">
FRANS DUCO FEN CAMMINGA, frijhear fen ’t Amelân.<br/>
RIXT FEN DONIA, syn Mem.<br/>
WELMOED, syn sister.<br/>
JELMER WALTA, syn frjeon.<br/>
THORA UNEMA.<br/>
IDZERT MARLÉUS, ds. to Ballum.<br/>
IN FISKERSFAEM.
</p>

<p>
It foarste bidriuw spilet op in grize simmer-neidei dy’t tsjin it ûndergean fen
de sinne yetris oplôget yn gloede fen read en goud, yn in seal fen de
frijhearlike stins to Ballum; it twadde in rûzige middei yn hjerst, itselde
sté. Jier: 1680. Frâns Duco is twa-en-tweintich jier âld.
</p>

<p>
By de foarste opfiering (Jelsum 15–8–’20) wieren de rollen fordield lyk as
neikomt: Frâns Duco: Hero Cammingha; Rixt fen Donia: jiff. A. v. d. Veen;
Welmoed: jiff. P. Ratsma; Jelmer Walta: J. P. Wiersma; Thora Unema: jiff. A. de
Langen; Ds. Idzert Marléus; C. Iest; in fiskersfaem: jiff. J. v. d. Laan.
</p>

</div><!--end chapter-->

<div class="chapter">

<h2>FOARSTE UTKOMSTE</h2>

<p>
Seal yn de Ballumer stins, mânsk en foars; stil twivelich ljocht. Rjuchts efter
in doar nei de hal; yn it lewant lofts in finster. Op ’e eftergroun Frâns Duco,
yn tinzen; Jelmer Walta yn stúdzje oer in foliant, lofts fen him; rjuchts
Welmoed, mei borduerwirk.
</p>

<p class="drama">
FRANS DUCO.<br/>
Hwet is it stil ... sa stil hearde ik it nea...<br/>
De wyn dy’t swijt, de dei dy’t skymrich driuwt,<br/>
Hiel fier de sé dy’t yn de iivgens flijt,<br/>
En stil, ien swijsum gean, de grize loft—<br/>
’t Is as torint, bifrijd fen egen grins,<br/>
Elts libjend ding yn einleasheit fen ’t neat,<br/>
En frjemd slacht yn ús hert de bloedklop troch,<br/>
It iene libb’ne dat ús hjoed yet bleau,<br/>
Sa hoar, sa sterk, en skielk dochs ek forstoarn...
</p>

<p class="drama">
JELMER.<br/>
It docht dy goed, sa’n rêst, as liif en geast<br/>
Krêft garje for de tiid fen stoarm dy’t komt.
</p>

<p class="drama">
FRANS DUCO.<br/>
’t Is net de stoarm dêr’t ik myn krêft for ris,<br/>
Myn greate maet mei skom en brûs-gestou<br/>
En fûgels gûlend yn de jacht’ge loft,<br/>
Fynt yn de hjerst myn hege dúnsit leech...<br/>
Né, sprek net tsjin... Net det ik mindrje yn krêft,<br/>
(Alteast, ik fiel it net), mar det myn siel<br/>
It heimnis fen de stiltme sa forstiet,<br/>
Sa ien wirdt mei de grizens fen de dei<br/>
Eft ik yn ien great ryk fen leed forsink,<br/>
Dat, tinkt my, wytget my, myn tiid hat west...
</p>

<p class="drama">
WELMOED.<br/>
(nei him ta):<br/>
To, praet sa net, dû dochst ús sear mei soks,<br/>
Scoest ús forlitte, ús ljeafste hope stoar,<br/>
En ’t scil sa bliid wêze, astû better bist<br/>
En neat ús nocht mear pynget mei syn soarch...
</p>

<p class="drama">
FRANS DUCO.<br/>
Bliid... haw ik ea bliid west, al wier ik soun?<br/>
Sûnt heit forstoar boun my it âld ûnthjit<br/>
To wenjen mank ús stille sé-lânsdou,<br/>
Jier efter jier by ’t rûzjen fen it wiid,<br/>
In finzne heal, al wier myn finznis ljocht<br/>
En kein en myld, fol sinne-laits en wyn,<br/>
Al hie ’k myn lok yn ’t heimnis dat aloan<br/>
Hjir roungiet oer ús loft en elts bitsjoent.<br/>
Mar hwa’t de sé great ljeafhat yn syn hert,<br/>
Dy hâldt hja fêst mei ’t noegjen yn hjar sang,<br/>
Det eltse minskne-tins syn langst ûntdriuwt,<br/>
En neat bliuwt as hjar gean, hjar great gerûs<br/>
En hy, hjar brêgeman, syn sels ûntstjert,<br/>
Ien wirdend mei hjar siele, oandet it liif<br/>
Him fen it lûken nei hjar langst bijowt...
</p>

<p class="drama">
JELMER.<br/>
Dochs haw ik heard fen oaren, steech en wyld,<br/>
Sims jierren oan de sé om lean forboun,<br/>
Dy’t strûsden troch de stoarmen, fjûr yn ’t bloed,<br/>
’t Boarst iepen nei de wyn, it antlit rou,<br/>
Ef widzjend oer it tillend rimpljend wiet;<br/>
Hjar libbe ljeafde yn ’t hert for stoarm en wyn,<br/>
For drift’ge wolkens en de macht’ge sé,<br/>
Mar ljeavjend wisten hja hjar masters ek,<br/>
Sé-kenings, stoarms oerweldgjend mei hjar wil,<br/>
En, sonken hja, yet jubel yn hjar hert.
</p>

<p class="drama">
FRANS DUCO.<br/>
Hja hiene d’ ierde yn ’t hert. Sa’t sé en lân<br/>
Mankoar omstreakje yn ivich ljeafde-nocht,<br/>
Lânsdouwen bernjend yn hjar hijliks-bêd,<br/>
Sa hat ek ’t ierde-bern syn sé-mem ljeaf,<br/>
En slacht him ’t nocht djip yn syn stridend hert<br/>
As hy him jowt yn ’t tsjinjen fen hjar macht.<br/>
Mar ik, bern fen de sé....
</p>

<p class="drama">
WELMOED.<br/>
Stil, neam dat net,<br/>
Rop ’t spoek net op dat ús sa faek omstrúnt....
</p>

<p class="drama">
FRANS DUCO.<br/>
In spoek? mar ’t is sa djip, sa skriklik wier—<br/>
Elts wit det Mem, koart nei hjar hijliks-dei<br/>
Do’t hja in hjerstjoun, iensum roun oer ’t strân,<br/>
Seach ho’t de weagen, reauntsjend yn hjar leed,<br/>
In sémans-lyk sêft tilden nei de ich,<br/>
En—det hjar bern dy man syn eagen hie...
</p>

<p class="drama">
JELMER.<br/>
Detstû oer sok ding net it swijen dochst!
</p>

<p class="drama">
FRANS DUCO.<br/>
Hwerta? as it sa is? as eltse dei<br/>
My djipper twingt to libjen sa’t ik bin?<br/>
Bern fen de sé, ’t hat my in feest wol west<br/>
Det ik mei hjar great gean ek riisde en sonk,<br/>
Hjar amme troch my loek en koelens brocht<br/>
Dêr’t oaren wrakslen mei hjar jonkheits-brân,<br/>
En noch, noch is ’t my hearlikheit en pracht...<br/>
Fier rûzet hja, ienselvich, jimmeroan,<br/>
Gelikens nea en dochs for ivich ien,<br/>
En weagen riigje oant yn ûneinichheit,<br/>
Sims goud-oerwyndre ef moanne-silvrich ljocht,<br/>
Sims stoer, koart slaend, sims stiigjend oant it swirk,<br/>
’t Sân stout, de kobben krite, it dún stiet keal...<br/>
Mar hjir is ’t griis, sa dimmen en sa stil<br/>
As nou dizz’ dei mêd nei de jountiid lûkt,<br/>
Nea leed en nea djip nocht, nea rou noch sang,<br/>
Mar ûren, skier-igael as jins’ne loft<br/>
Dy’t giet en einleas giet, oant det de siel<br/>
Meidriuwend oer hjar wei, en sûnder treast<br/>
Yn ’t loftrom weiwirdt as in frjemde sucht...
</p>

<p class="drama">
WELMOED.<br/>
Bist waersiik, Frâns! Ha wy ús hichten net<br/>
Fol moai wyt blomte en blide wiksel-skyn,<br/>
Us doarpen, smûk yn ’t grien fen leane en haech,<br/>
Us jongfolk mei syn boartlikheit en nocht?<br/>
Seachst Ballum niis? It doarp is fol fen fleur,<br/>
De minsken laitsje en langje nei de joun<br/>
As ’t merke-setsje fierd wirdt, bliid en frij,<br/>
En elts him gol fornoeget, elts fiert feest!
</p>

<p class="drama">
FRANS DUCO.<br/>
Ik sjuch de grize loft oer alles út,<br/>
De hjerst dy’t komt en blomte nimt en fleur<br/>
En ’t hôf wer keal skoert for de wintertiid,<br/>
De tiid dy’t neat yn ’t wêzen lit, en giet...
</p>

<p class="drama">
WELMOED.<br/>
Sims, Frâns, is ek dy loft fol gouden ljocht,<br/>
Sels nachts, hiel inkeld ris... Den brekt it los<br/>
Ien mingljen fen giel ljocht en silvren snie,<br/>
Mei gouden bôgen bûgend nei it Noard,<br/>
En pylken glânzgjend troch it tsjuster rom,<br/>
Det hwa’t it seach, sels súvre wirdt en ljocht,<br/>
En werkomd yn de minsk’ne wrâld, syn dei<br/>
Fol sêfte skyn en blide skientme hâldt...
</p>

<p class="drama">
FRANS DUCO.<br/>
It Noarderljocht? Dyn mearke, ’t is sa moai—<br/>
Dat ienris sjen, en den in nij bistean<br/>
Dêr’t al hwet heal is stjert en eltse stoun<br/>
Yet ljocht is fen de glâns dy’t ivich bliuwt...<br/>
Mar wist wol, Welmoed, hwet dat mearke mient,<br/>
Hwet doomnij sei dost’ fregest, ef hwet Mem<br/>
Us sein hie fen dat ljocht, ek wierheit wier?<br/>
’t Wier d’ ierde frjemd, ’t wier fier yn ’t himelryk,<br/>
Hjir seagen wy it nea...
</p>

<p class="drama">
WELMOED.<br/>
Dat wier net wier.<br/>
Ik wit it nou, ’t bistiet yn ’t libben ek,<br/>
En eltsenien oerskynt it ienris grif.
</p>

<p class="drama">
FRANS DUCO.<br/>
Mar libb’nen net!
</p>

<p class="drama">
WELMOED.<br/>
Mar libb’nen ek, sa great<br/>
Det, hwa’t it sjoen hat, nea wer oars bigeart.
</p>

<p class="drama">
FRANS DUCO.<br/>
Ho wistû dat?
</p>

<p class="drama">
WELMOED.<br/>
Ik haw it foun, iksels.
</p>

<p class="drama">
FRANS DUCO.<br/>
Bistiet it ek for my?
</p>

<p class="drama">
WELMOED.<br/>
My tinkt, for elts.
</p>

<h3>II. FRANS DUCO, JELMER, WELMOED, RIXT FEN DONIA, DS. MARLÉUS.</h3>

<p class="drama">
RIXT.<br/>
Sa dreame hja de skoandre dei ta’n ein.<br/>
Earwearde, ’t is faek swier. Ik bin sa oars,<br/>
My stiet de holle nea nei wif gedream<br/>
En heech haw ik hwa’t docht.
</p>

<p class="drama">
FRANS DUCO.<br/>
Mem, Mem! My tocht,<br/>
Naem ien fen ús hwet fen jins wirk jo wei,<br/>
Hy krige kibjen mear as priis en tank!
</p>

<p class="drama">
RIXT.<br/>
Fensels, sa tinke jim. Sûnt heit forstoar<br/>
Fierde ik fâdije en laette ik ’t wirk mei nocht,<br/>
Mar noust’ mearjierrich bist, foroaret soks.<br/>
Wirk fergje ik net fen dy: dat hat gjin hast<br/>
Salang’t dyn sounens net sa is as ’t moat,<br/>
Mar ’t folk, Frâns, hat syn rjucht datst earje koest—<br/>
Gean mear mei hjar. Ik soargje wol for ’t wirk,<br/>
For ’t lieden fen it lytse steatsbidriuw,<br/>
Mar dû, wêz hjar hwet hiemer, hear èn frjeon:<br/>
Dû witst, hja hawwe ljeafde en tank for dy.
</p>

<p class="drama">
DS. MARLÉUS.<br/>
Sa is it, hear. Us oersten, seit de skrift,<br/>
Hat God ús steld, det wy hjar hearsum bin,<br/>
En ’t folk, from libjend, lyk myn sljuchtwei wird<br/>
Hjar eltse Snein yn ’t skadich tsjerkje leart,<br/>
Komt soks ek nei, en wijt jo ljeafde en trou<br/>
En d’ eale frouwe earbied’nis en ûntsach.<br/>
Nou wier myn boadskip dit: dêr’t joun it folk<br/>
Yn earsum nocht it rispingsfeest oertinkt,<br/>
En ’t gaedlik wier, det neat hjar nocht ûntbriek,<br/>
Woe ik jo freegje: doch in gong mank ’t folk,<br/>
En siz sa hjir en dêr in frjeonlik wird<br/>
Fen blidens oer de ljeave sier fen ’t doarp,<br/>
De kreammen, lytse flachjes, bûnt pompier,—<br/>
Sa’t wend is fen de frijhear by sa’n tiid,<br/>
Det men jo hildgje mei mei frjeonskips-blyk<br/>
En jins genede yn dit ûnskildichs dielt.
</p>

<p class="drama">
FRANS DUCO.<br/>
(nei Rixt):<br/>
Mem, ljeaver net. It is net goed for my,<br/>
Ik bin joun wirch en fiel myn tinzen mêd.<br/>
Diel hûndert kroanen út for hjar fortier,<br/>
En siz hjar mylde tynge en det ik skielk<br/>
Mei doomnij elts fen hjar wol oandwaen scil.<br/>
Hja bin my nei, mar yn hjar deistich dwaen<br/>
My hiemer as de jouns fen fleur en sang.
</p>

<p class="drama">
RIXT.<br/>
’t Is goed, Frâns, ik scil gean. Mar ’t moeit my slim<br/>
Detstû sa stadich betterst, ’t jowt my soarch:<br/>
Skielk bliest de winter oer it skymrich lân,<br/>
En yet bist like fier. Earwearde hear,<br/>
Ik woe, hy joech him fen ús sékant ôf<br/>
Nei ’t mylder Súd, en kaem net wer, oantdet<br/>
Fornijde krêft him sterke yn syn bistean.
</p>

<p class="drama">
JELMER.<br/>
Hy wit, ús hûs stiet for syn kommen ré<br/>
En jerne naem ik skielk syn selskip mei.
</p>

<p class="drama">
DS. MARLÉUS.<br/>
Bitink, hear, sounens is in jeft fen God<br/>
En wiis docht hwa’t dy kroane yn eare hâldt.
</p>

<p class="drama">
FRANS DUCO.<br/>
’t Is net de loft, de wyn net dy’t hjir waeit<br/>
Noch det it ljocht safolle yn wolkens giet,<br/>
Mar mear, djip yn myn hert in einleas langst<br/>
Nei hwet ik siikje moat en nea net fyn—<br/>
’t Is út mysels, djip, det myn wirgens riist,<br/>
En sims, yn fieming fen it strieljend ljocht.<br/>
Ef gear mei jimme yn stil en bliid petear,<br/>
Is ’t as forsinkt yn dizich skier de gloed<br/>
En wird iksels yn lege djipten wei,<br/>
Bang siikjend nei in hâld en ’k fyn se net....<br/>
Hwet fiers, hwet eangstichs weacht as lead op my,<br/>
Sims lûkt it as in wirlwyn om my ta,<br/>
Unsjenber sûgend nei d’ ûneinichheit,<br/>
En triljend fiel ik my de dea deunby....
</p>

<p class="drama">
RIXT.<br/>
God, bern, is ’t sa? De eangst slacht yn my del!
</p>

<p class="drama">
FRANS DUCO.<br/>
Jim moatte it witte en help my yn dy striid.<br/>
Ik hâldde it for mysels en ’t wier net goed,<br/>
Hwent my miskearret krêft for ienlikheit<br/>
En ’t libben ebbet stadich fen my wei<br/>
Ho sterk ik focht... Hwent libje, libje wol ’k<br/>
Net út ienkennich stjerrens-eangst ef driuw<br/>
Ta selsbihâld, mar om’t ik wit, fêst wit,<br/>
Dêr libbet eat op ierde dat ik mis,<br/>
Dat krêft jaen koe ta striid en great djip lok<br/>
En sterker my oan ’t ierdsk bistean forboun,<br/>
Ef my in ljocht bleau yn de lêste reis...
</p>

<p class="drama">
DS. MARLÉUS.<br/>
Hy dy’t it Heil is, is de wei for elts<br/>
Yn ’t libjen en yn ’t stjerren, d’ iene doar<br/>
Dy’t ynlaet ta it ryk fen ljeafde en ljocht,<br/>
En neat as Hy jowt treast en sterkte yn ’t leed.
</p>

<p class="drama">
FRANS DUCO.<br/>
Ik ken him sûnt myn jonkheit, ’k hie him ljeaf—<br/>
Mar dit, dit bleau, ho faek ik stried en bea;<br/>
En lies ik fen syn leed en groulik ein,<br/>
Den tocht my sims sa’n ein yet licht, om’t Hy<br/>
Sels God, in godlik doel bistribje mocht,<br/>
En troch it swirk in greate stjer him blonk.<br/>
Mar myn stjer blonk yet nea, al stoarre en socht<br/>
Ik jounen lang yn ’t twiivljen fen myn siel,<br/>
En dy, dat doel, dy ropping, dat bistean<br/>
Dat scoe my krêft jaen, sterkje ... dat, dat holp<br/>
As alles sonk en ik mysels forlear...
</p>

<p class="drama">
RIXT.<br/>
Dû hast in ropping, bern: oertink hwet bart<br/>
Mei dit lyts lân, bilong’re fen in frjemd,<br/>
En mei ús folk astû dyn sit forlietst<br/>
En my ek naem de dea de diekrêft wei;<br/>
Sjuch Ballum yn syn nocht, ef fen it dún<br/>
Hiel ’t Aemlân iepen twisken sé en sé<br/>
En tink det God dy dit ta’n ropping joech...
</p>

<p class="drama">
DS. MARLÉUS.<br/>
De lânshear, fen Godsels oer minsken steld,<br/>
Hat dûble plichten: tsjin it foltsen d’ ien,<br/>
Det hy hjar laet yn Gods-frucht, as in heit,<br/>
En d’ oar tsjin God, dy’t him ta lieding bea.<br/>
In skeper oer de skiep dy’t weidzjend gean<br/>
Dêr’t sims it wyld yet gûlt: mar hy hat noed<br/>
En keart syn fé de grime driging ôf,<br/>
Sa sjucht er ta det neat hjar wei misfalt,<br/>
Krêft winnend út hjar woltier, en it hert<br/>
Him fol fen sterke trou oan minske èn God.
</p>

<p class="drama">
FRANS DUCO.<br/>
Jim hawwe rjucht, sa is ’t. Jim fytrjend wird<br/>
Scil foar my stean as ik wer wirgens fiel.<br/>
Hwet my myn krêft gint om to dwaen, dat scil ’k.<br/>
Nou wier ik jerne allinne. Mem, hâld moed:<br/>
Ik bin sims hwet swiersettich: ’t is my rom<br/>
Det ik myn hert útstoarte mocht tsjin jo—<br/>
Ik tink wol det wy ’t rêdde. Haw gjin noed,<br/>
Wy scille ús bêst dwaen yn bitrou op God.
</p>

<p class="drama">
RIXT.<br/>
Hy mei ús nei wêze yn ús soarch en dwaen,<br/>
’t Is goed detst my dit seist. Myn soargjen scil<br/>
To greater wêze nou’t ik dit forstie.<br/>
Joun, nei it feest, bring ik dy tynge en groet.
</p>

<p class="drama">
FRANS DUCO.<br/>
Jow hwet ik neamde en doch myn bêste winsk.<br/>
Earwearde, oant sjens,—jins plichtwird bliuwt my by.<br/>
Dû bliuwst yet, Welmoed?
</p>

<p class="drama">
WELMOED.<br/>
As ’t dy goed is, jern.
</p>

<p class="drama">
FRANS DUCO.<br/>
Lit my de joun mei dyn kleare eagen sjen.
</p>

<h3>III. FRANS DUCO, WELMOED.</h3>

<p class="drama">
FRANS DUCO.<br/>
Plichten, op myn ûnsterke skouders lein!<br/>
Hja hawwe rjucht, God ferget rekkenskip,<br/>
Mar hwet kin ik? hwaens frjeonlikst wird fen treast<br/>
Yet wrang is fen myn egen wylde need,<br/>
Hwaens hân dy’t wize moat, sels húvrjend taest<br/>
Nei hâld, hwaens each dat sjen moat yn hwet komt<br/>
Nearne de stjerre dy’t ús stjûrt, noch foun?<br/>
Ik liede, hearskje, foargean? God, ik moat,<br/>
Mar fierder as myn krêft rikt, kin ik net,<br/>
En ’k joech sa jern hwet dat hjar streksum wier,<br/>
Hwet mylde blidens, glâns oer ’t moeisum wirk<br/>
Hwet sterke treast as hjar hwet ljeafs ûntstoar,<br/>
Hwet greate ljeafde as ’t iensum klage yn hjar,<br/>
Mar sels haw ik noch neat...
</p>

<p class="drama">
WELMOED.<br/>
Dochs hastû mear<br/>
As mannich dy’t syn deist’ge wegen giet<br/>
Hwaens krêft bistiet yn stille ûnwittendheit<br/>
Dat him it greatste, dat hwet bliuwt, ûntbrekt.
</p>

<p class="drama">
FRANS DUCO.<br/>
Mar hwa kin sterk wêze en himsels forstean?<br/>
Syn ûnkrêft witte en útjaen: ik bin sterk,<br/>
In ljeagen-skyn fen krêft oer twiivlichheit?<br/>
Is hy dy’t wit en syn ûnsterkens sjucht<br/>
En ûnder ’t steatlik klaed de kanker wit<br/>
Yn liif en mear yn geast, net earmer noch<br/>
As hwa’t nea seach yn ’t djipste fen syn siel?
</p>

<p class="drama">
WELMOED.<br/>
Dochs hastû mear. Ien sucht, ien fleach fen wyn<br/>
En al de skynkrêft dy’t de minske klaeit<br/>
Yn ’t wenstich bodzjen fen hjar drok bistean,<br/>
Forstjert yn ’t neat en lit gjin frucht mear nei.<br/>
Mar dyn hert hat hwet dûrjends yn: in langst<br/>
Nei ’t wûnder greate datstû nou net witst<br/>
Mar dat bistiet, de glâns fen ’t Noarderljocht,<br/>
De libbensdoar dy’t iepen stiet for elts.
</p>

<p class="drama">
FRANS DUCO.<br/>
Hwêr seachst it? wier it fier?
</p>

<p class="drama">
WELMOED.<br/>
Wol hiel ticht by.<br/>
Ik hie it nea net socht, it kaem fensels.<br/>
Witstû fen do’t wy, bern yet, jountiids faek<br/>
It bûnte ljocht, oranje en read en blau,<br/>
Great prealjen seagen as in fjûrge grot,<br/>
En wy den kleauwen op in heech sterk dún<br/>
Eft ien lyts blinkje fen it wûnderlân,<br/>
Dat fier dêr lizze moast yn poarpren kym,<br/>
Yet speeglje mocht yn ús great iepen each?<br/>
Dat ljocht, sa fier, sa ivich, sa folslein,<br/>
Dat ik for stjerliken net mûglik tocht,<br/>
Forriist sims ljocht en wijend út ússels,<br/>
Hwent dat fier lân, dat fierder leit as ’t West,<br/>
Is fen ús siele it iene, greate ljocht,<br/>
En wy, yn deist’ge soarch en eangst bitiisd<br/>
Det faek ús heech komôf ús sels ûntgiet,<br/>
Bin bern dêrfen en drage it yn ús hert.
</p>

<p class="drama">
FRANS DUCO.<br/>
Och Welmoed, ’t is sa earm, ús diel dêroan...
</p>

<p class="drama">
WELMOED.<br/>
En den ús hope, ús dreamen, ús forlangst?<br/>
Is ’t den sa leech yn ús? Tink om de tiid<br/>
Detstû hjir jouns for mem en my, as ’t wirk<br/>
Birêdden wier en alles sonk yn rêst,<br/>
En neat ús harkjen steurde en neat dyn sang,<br/>
Us songst by d’ âlde harpe, dystû founst,<br/>
Fen hwetstû seachst yn ’t glinzgjen fen de sé,<br/>
Dyn dreame-stins, ho’t hja forriisde yn ’t ljocht,<br/>
Yn mingling fen it kymblau en it wiid,<br/>
En ho’t der ien, ien greate troanje scoe<br/>
Dystû net neamste al tochst aloan om
Hjar?
</p>

<p class="drama">
FRANS DUCO.<br/>
Mar ienlik bleau ik en de dreamstins sonk.
</p>

<p class="drama">
WELMOED.<br/>
For ’t each fordwoun, mar oerbleaun yn dyn hert.<br/>
Hwent hwet ús ienris wier ta skientme en nocht,<br/>
Dat stjert nea wei, dat rêst in pearel lyk<br/>
Djip op ’e boaijem fen ús siel, en ’t nimt<br/>
Yn myldens oan, fen dea noch neat oerwoun.<br/>
Skielk as in nij ljocht yn dyn siele falt,<br/>
Den strielt it hûndertfâlde flûnkring út,<br/>
En al hwet sonk nei twiljocht fen de groun<br/>
Untwraksel’t him de dize en riist en bloeit...
</p>

<p class="drama">
FRANS DUCO.<br/>
Mar den dat ljocht! As den myn langst, myn dream,<br/>
Myn rykdom, wille, skientme, álles bleau,<br/>
Hear, jaen my ljocht den, streamen ljocht, dat djip<br/>
Yn ’t hert dat libbensljocht de dea forslacht!
</p>

<p class="drama">
WELMOED.<br/>
Nou fielst it, wier? Dat is hwet dy ûntbriek.<br/>
Dat wier de djipste, moaiste langst dy’t spriek.
</p>

<h3>IV. FRANS DUCO, WELMOED, JELMER.</h3>

<p class="drama">
JELMER.<br/>
Welmoed, dû wirdst bifrege.
</p>

<p class="drama">
WELMOED.<br/>
Ik? fen hwa?
</p>

<p class="drama">
JELMER.<br/>
In faem dy’t, seit hja, krekt fen Fryslân kaem,<br/>
En dy goed ken; my swei hja ho’t hja hiet.
</p>

<p class="drama">
FRANS DUCO.<br/>
Ho nou, bisiik for dy?
</p>

<p class="drama">
WELMOED.<br/>
Dat liket sa.<br/>
My tinkt, ik ried it wol ... wy scille sjen. (<i>giet</i>).
</p>

<p class="drama">
FRANS DUCO.<br/>
In frjemd hjir op ’e stins, dat bart net faek,<br/>
Ik ljeavje it net ... mar ’t hat syn ljochtkant wol,<br/>
Jim libje hjir sa ienlik, wrâld-ûntstoarn,<br/>
En iensumheit hat faek swiersett’gens yn...
</p>

<p class="drama">
JELMER.<br/>
Dû seist fen jim—en den dû sels?
</p>

<p class="drama">
FRANS DUCO.<br/>
’k Bin ’t wend.<br/>
It is myn deist’ge steat, sa fier ik tink,<br/>
Mei myn bistean is ’t ien. Mar jim ha mear,<br/>
Mear blidens, minsk’ne tael en selskip brek,<br/>
En hjir is neat as swijsumheit en dream...<br/>
Sims, Jelmer, bin ’k binijd detstû dy’t oars<br/>
Sa sterk yn ’t libben stiest, det eltse dei.<br/>
Sa seistû faek, dy mei in wieling naem,<br/>
Nou hjir dyn tiid sa stil en fier fordreamst,<br/>
As hie ek dy de sé-sang tsjoend yn sliep,<br/>
En stoarst it drok bistean mank minsken ôf!
</p>

<p class="drama">
JELMER.<br/>
Myn nocht, myn krêft, myn willenswille is bleaun,<br/>
En ’k wit my sterk, net minder as ik kaem,<br/>
Mar hjir, sels hjir, deun oan de sé syn stream,<br/>
Haw ik in doel, dat hâld jowt en skewielt,<br/>
Sa goed as mids de droktme fen de stêd,<br/>
Yn Frjentsjer’s akadeemje en ’t stúdzje-wirk.
</p>

<p class="drama">
FRANS DUCO.<br/>
In doel, alwer! Mar den, hwet sikest hjir?
</p>

<p class="drama">
JELMER.<br/>
Ik kaem hjir, meast om dy. Ik wist de pleach<br/>
Fen iensumheit, dy’t op dyn libjen woech,<br/>
En ’k wist, detstû net hiest hwetst nedich hiest.<br/>
Ik tocht, faeks kin ik mei myn blider hert<br/>
By ’t stil petear fen frjeonskip en forstean,<br/>
Hwet ljocht bringe yn jim hûs, it greate sjen<br/>
Det alles goed is, great en skientme en nocht.<br/>
Dû witst, myn aerd is oars: de fleur, it ljocht,<br/>
In loftich sin is yn ’e wrâld myn diel,<br/>
Mar ’k wist net, det de sé syn great gerûs<br/>
Us laitsjen maklik mei syn sang oerstreamt...
</p>

<p class="drama">
FRANS DUCO.<br/>
Dochs bistû bleaun, al stried it tsjin dyn aerd;<br/>
Dû bist in tige frjeon, net elts docht soks.
</p>

<p class="drama">
JELMER.<br/>
Dû priizgest my genôch. Der wier hwet oars,<br/>
Dat my hjir hold, yet sterker, swieter bân...<br/>
Dû sjuchst forheard, mar sizze wol ’k it dochs,<br/>
Hwent dû hast rjucht, as hear fen ’t hûs en frjeon,<br/>
En dostû niis sa drôf en treastleas wierst<br/>
En seist ho’t moed en libbenskrêft dy stoar,<br/>
Do barnde it op myn tong, det ik, krekt hjir<br/>
De saed fen ’t libben sterk to streamen foun,<br/>
En det yn hwetstû tsjuster tochtst as dea,<br/>
Krekt my de strieling berne fen de dei...
</p>

<p class="drama">
FRANS DUCO.<br/>
Ek dû? Dû hast hjir foun? Hwêr libje ik dochs?
</p>

<p class="drama">
JELMER.<br/>
Yn ’t grinslân twisken ierde en ljochter gea.<br/>
Hjir Frâns, yn stiltme en ynkeard ta my sels<br/>
Yn ’t wite skimer fen jim mânske stins,<br/>
Dêr’t wyn en sé it herte stimme yn lok,<br/>
Djip ynlik lok, hjir nêst dyn gean, flak nêst,<br/>
Woun ik dat iene, mear as fleur en feest,<br/>
De greate jefte fen dat machtich langst,<br/>
Dat my dy bidden docht, detstû tonei<br/>
Mear as in frjeon, in broer yn my sjen wolst.
</p>

<p class="drama">
FRANS DUCO.<br/>
Hwet mienst? ik fetsje net...
</p>

<p class="drama">
JELMER.<br/>
Ik ljeavje hjar<br/>
Dy’t dy niis wytge fen dat wûnder-ljocht.<br/>
Hja hat it foun, mei my. Siz goed for ús.<br/>
Astû net fynst, den bliuw’ der twa nêst dy<br/>
En diele wy dyn iensmens mei ús lok.
</p>

<p class="drama">
FRANS DUCO.<br/>
O, Welmoed, Welmoed! dat de wei nei ’t ljocht?<br/>
De wei, dy’t elts gean mocht, ek ik, de doar,<br/>
De iene, nei it ryk fen bloei en krêft?<br/>
Ho skoerst de woune yn ’t iensum hert, dat lang,<br/>
Lang blette fen syn leed en swier genies,<br/>
Wer iepen mei it wird fen dyn great lok!<br/>
Ik dy wei gean? ik dy’t myn ljeafste treast<br/>
Fier sinken seach efter de wrâld syn kym,<br/>
Ho’t d’ iene dy’t ik ljeafhie my forliet,<br/>
Myn bea nea heard, myn langjen nea forstien,<br/>
En hjar swiet honk socht yn in oar syn earms?<br/>
Ik iensum en forlitten, ’t wiid syn bern,<br/>
Dy’t wyld fen striid seach ho’t myn ljocht, myn treast,<br/>
Him joech yn oarwei en my langjend liet,<br/>
Dy ljocht-doar is my ta, dat is foarby...<br/>
Haw jim jim lok, wêz alles for mankoar,<br/>
’t Is my sa bliid ... en ’t docht my dochs sa sear...<br/>
It âlde byld riist foar myn each, ien preal<br/>
Fen libjend ljocht, ik sjuch de jountiid wer<br/>
Do’t ik hjar seach for ’t lêst, ik hear hjar lûd,<br/>
Ik wit hwet kinnen hie for my, for my,<br/>
Hie net de sé, d’ oerginst’ge dy’t my loek<br/>
Hjar kjel makke en fordreaun út dit stil lân,<br/>
Det ik wer ienlik, ienlik, ienlik bleau...<br/>
’t Is wier, dat naem myn krêft, dat treau my del,<br/>
Binaem my ropping, plicht, myn libbensnocht,<br/>
Dat die det ik sûnt nea wer song: ik wist<br/>
De ljochtdoar ivich for myn langjen ticht....
</p>

<h3>V. FRANS DUCO, JELMER, THORA UNEMA.</h3>

<p class="drama">
THORA.<br/>
Frâns Duco, heil!
</p>

<p class="drama">
FRANS DUCO.<br/>
God, Thora, dû!
</p>

<p class="drama">
THORA.<br/>
Dû kenst<br/>
My yet? Dat falt my mei: ’t wier sa lang lyn<br/>
Sûnt ik it lêst hjir oer it séstrân gyng,<br/>
En ’k eange faek, ik scoe it nea mear sjen...<br/>
Mar frjeon, hwet bistû bleek! Hastû fortriet?
</p>

<p class="drama">
FRANS DUCO.<br/>
Né, né... Men sei my niis in hiel great lok,<br/>
Dat my yet frjemd wier ... en ... en nou komstû...
</p>

<p class="right">
(<i>him bitwingend</i>)
</p>

<p class="drama">
Wêz wolkom, Thora, yn ús gea en stins<br/>
Dêr’t de oantins oan dyn toevjen libjen bleau,<br/>
Ek lang neidetst ús mûglik al forgeatst!
</p>

<p class="drama">
THORA.<br/>
Mear myldens biedst, as ik fortsjinne hie.<br/>
It stie my min, det ik myn sté fen dream,<br/>
Fen hope en sang dizz’ jierren fier bleaun bin,<br/>
Mar ik forgeat dochs net, al loek it sin<br/>
My mear nei ’t selskipsgean yn minsk’ne wrâld.<br/>
Sa lang al, det ik stried tsjin leed en soarch.<br/>
Lyk eltsien moat, dy’t mank de minsken giet,<br/>
En den tocht om jim wente yn ’t Noard, dy’t stiet<br/>
As tsjûgnis fen de Ivichheit, omwaeid<br/>
Fen koele wyn, omrûze fen ’t great wiet...
</p>

<p class="drama">
FRANS DUCO.<br/>
De lêste kear, dostû hjir wierst, ha’k miend,<br/>
De iensmens fen dit sé-gea die dy oan<br/>
Mei eangst en húvring for de einleasheit,<br/>
Dy’t eltse kant ús stil lyts lân omspielt...
</p>

<p class="drama">
THORA.<br/>
De eangst fen hwa’t de ljeafde ûntwrakselje wol,<br/>
Dy’t hy djip yn syn as siele d’ iiv’ge ken— (<i>Jelmer giet</i>)<br/>
Mar hwa, dy’t ienris oan it dúnstrân stie,<br/>
En seach yn ’t heimnis fen it great geweach,<br/>
En him dêr wijd wit ta it iiv’ge ryk,<br/>
En dy’t, weromkomd, oan de wrâld biwent?<br/>
Him rûzet it, dêr’t hy de nachttiid rêst,<br/>
En fier de sliep him fen de bedsté bliuwt<br/>
Ut greate fierte ien frjemde sucht: <i>Untrou</i>,<br/>
Salang’t hy fier is fen syn wijingsoard,<br/>
En mids de minsken giet: Untrou, Untrou,<br/>
Oant hy him iensum wit en hiel syn hert<br/>
Weromwol nei it gean fen Gods wiid rom...<br/>
En sa, Frâns Duco, haw ik ek ’t forstien.
</p>

<p class="drama">
FRANS DUCO.<br/>
Dos hast ek dû hjar ljeaf. Sjuch, Thora, dêr!<br/>
Dêr oer it strân, bleek spriedend efter ’t dún,<br/>
De brânning klotsen yn de twiljocht-joun,<br/>
Wytkrôljend, brûs-biskomme, wyld oerien,<br/>
Den rêstend, den heech stiigrjend as yn stoarm...<br/>
Hastû se sa yn dreamen sjoen en leed?
</p>

<p class="drama">
THORA.<br/>
Hja bleau gelikens, ien. Wy komme en gean<br/>
Net mear as snjitten brûs yn winterwyn,<br/>
En dochs, hwet is ús leed by hjar fortriet?<br/>
Frâns Duco, sims, as ’t yn my rôp om treast<br/>
(Hwent minsken dwaen mankoar sa groulik leed)<br/>
En smert myn diel waerd om de minskne wil,<br/>
Den bylde ik my, hjar rûzliet song my ta,<br/>
Hjar âld stil liet, swier fen ûnsizber leed<br/>
En ’t wier, as rêstte ik snokkrjend oan hjar hert.<br/>
En hjar great leed naem lytser soargen wei.
</p>

<p class="drama">
FRANS DUCO.<br/>
En ik, dy tocht, detst lokkich wierst, det neat<br/>
Dy steurde yn ’t strieljen fen dyn simmerdei,<br/>
En omstû bliid wierst, yn myn hert de woun<br/>
To djipper fielde yn myn ienselvich leed!<br/>
Ik tocht, de wrâld bea flûnkring dy en nocht,<br/>
De glânz’ge romer fen de blidens-wyn,<br/>
De simmerkrânsen fen it jonkheitsnocht,<br/>
Ik tocht ek, dû hiest ljeaf...
</p>

<p class="drama">
THORA.<br/>
Dat wier forsin.<br/>
In moaije dream, dy’t waen en ljeagen bliek,<br/>
Mar dy’t my lang dêr finzen hold, yn hoop<br/>
Det ien dei dochs myn dreamen wierheit waerd,<br/>
Lyk sims in bern nocht hat oan blinkend gûd<br/>
En ’t rykdom tinkt for ’t libben, skat en pracht,<br/>
Oant rustich blik de teare hantsjes skoert;<br/>
En do forstie ik yn myn leed yet mear,<br/>
En tocht om ien dy’t mear wier as in dream...
</p>

<p class="drama">
FRANS DUCO.<br/>
Thora, dû tochtst ... om my?
</p>

<p class="drama">
THORA.<br/>
Ik tocht om dy,<br/>
En do foel my in eangst, in swiere, yn ’t moed:<br/>
In dream stie oer myn bêd en ’k seach dy siik<br/>
En wraksljen tsjin de driging fen it ein...<br/>
De moarns, do dreau my d’ eangst, ik wist gjin rie,<br/>
Ik moast hjir hinne, ik hie gjin lins, gjin dûr,<br/>
En ’t wier my efstû stoarst en myn skild wier ’t...<br/>
Ik hie dyn eag’ne swijs’me bea forstien...
</p>

<p class="drama">
FRANS DUCO.<br/>
Né Thora, né, nou net, noustû komst net,<br/>
Nou gean ik mei dy mei, nou haw ik dy...<br/>
Witst yet, lang lyn, do’t wy in hiele dei<br/>
Hjir swalken, fier, hiel fier it eilân oer,<br/>
Oant jountiid kaem en wjuk fen nacht it lân<br/>
Wiid fieme yn stiltme fen syn roungeand skaed?<br/>
Do wierstû bang en krietst, mar ik, ik naem<br/>
Dyn hân en laette dy, dyn holle sêft<br/>
Tsjin ’t skouder oan—ik fiel dyn goudhier noch—<br/>
Oandet it stinsljocht ús yn d’ eagen foel,<br/>
En ik dy lústre: dat, dat is ús thús...<br/>
Sa Thora, lied dû my troch ’t libbenslân,<br/>
En lear my dêr myn plicht nêst dy forstean;<br/>
Ik hie dy ljeaf, en astû nêst my giest,<br/>
Den skynt ek ús it hillich Noarderljocht...
</p>

<p class="drama">
THORA.<br/>
Sjuchstû dy gloede yn ’t West? Yet ienris brekt<br/>
De sinne yn glâns út ear’t hjar deiljocht swynt,<br/>
Yn lôge stiet de kym, en gouden rein<br/>
Spielt oer it weevjend triljend weage-gean,<br/>
Heech útstoart út in grot fen read korael,<br/>
Wiid útboud yn it silver fen de loft;<br/>
In wjuk fen skaed mei rânnen fen ljocht goud<br/>
Lûkt oer it wiet as driuwt in Cherub dêr,<br/>
En ’t is as driuwt, mids lôgen fen read fjûr,<br/>
Fier tsjin de kym oer ’t grienjen fen de sé<br/>
In skip fen silver oer it rimpljend wiet...
</p>

<p class="drama">
FRANS DUCO.<br/>
En wylst it ljocht yn gouden weving rint,<br/>
Giet hein en fier ien let en djip gerûs<br/>
De strânnen roun en sjongt de jountiids-bea,<br/>
En ’t dúngers niigt syn lange raeijen sêft;<br/>
Stil, mijen teiknet heech tsjin himel-blau<br/>
De wite moanne it sikkel-roun bigjin,<br/>
En bleke stjerren komme twiivlich út,<br/>
Fornoege as hja de minske mymrjen sjen;<br/>
En ’t folk yn ’t doarp, hwaens herte staed’ger slacht,<br/>
En om him hinne in ivich wêzen wit,<br/>
Sjongt yn de wijing fen ús ljeafde-joun,<br/>
As wisten hja ús nij-woun lok, in liet:
</p>

<p class="right">
(<i>bûtendoar klinkt in sjongen, klear en myld; Frans Duco en Thora harkje,
foar it finster. Rixt fen Donia, Ds. Marléus, Jelmer en Welmoed komme, yn
dimmen stiltme, de keamer yn as it sjongen weistjert</i>):
</p>

<p class="drama">
FRANS DUCO.<br/>
Bring my myn mantel en myn frijhearsstêf.<br/>
Ik woe nou nei myn folk gean, mei myn breid.<br/>
Den, as hja witte, ik haw myn ropping woun<br/>
En ek myn hert mei machtich slaen fen lok,<br/>
Den gean wy nei it strân en sjugge it ljocht<br/>
Fen moanne en stjerren riljen oer it wiid,<br/>
Det dêr ús siel, dy’t mear as ierdskens socht<br/>
De wijing wint fen ’t ivich Noarderljocht.
</p>

<p class="drama">
RIXT.<br/>
Thora, haw seine—ik skriem en bin sa bliid...
</p>

<p class="drama">
WELMOED.<br/>
(<i>tsjin Jelmer</i>):<br/>
Nou komt ek ús for lok en ljeafde in tiid.
</p>

<p class="drama">
DS. MARLÉUS.<br/>
’t Is nuver frjemd. Der is hwet greats op ierd...<br/>
In wei fen ljocht... dy’t yn gjin tsjerkboek stiet...
</p>

<h4>Ein fen de foarste útkomste.</h4>

</div><!--end chapter-->

<div class="chapter">

<h2>TWADDE UTKOMSTE</h2>

<h3>I. WELMOED, THORA.</h3>

<p>
Selde plak as yn de foarste útkomste; rûzige hjerstjoun, bytiden binne de
wynfleagen to hearren. De kearsen barne. Welmoed sit rêstich oan hjar
borduerwirk. Thora, bleker wirden, yn mimer by de fjûrhutte.
</p>

<p class="drama">
THORA.<br/>
Frjemd sa’t ik joun de sé wer rûzjen hear.<br/>
Hja hat hwet driigjends yn. De wylde loft<br/>
Driuwt jachtich en oerstjûr it jounljocht oer;<br/>
Sims gûlt de wyn fûl stjittend om de stins,<br/>
Mar sterker riist de grime sé syn lûd,<br/>
Dy’t skier en rûzjend as it stoarm-wiid sels,<br/>
Hiel dizze stiltme oerbrûzet en oerspielt<br/>
En minsk’ne siel hjar lêste warkrêft nimt...<br/>
Welmoed, hwet tinkt dy? stekt de stoarm wer op?<br/>
Syn machtich lûd is dy mear hiem as my.
</p>

<p class="drama">
WELMOED.<br/>
De loft, de wyn, it great liet fen de sé<br/>
Dreauwen as weitsers om ús widzen gear,<br/>
En wy forstean hjar driuw en longrjen wol.<br/>
De stoarm nimt wer syn wâld, to nacht miskien<br/>
Ef oars moarnier tsjin ’t stiigrjen fen de floed,<br/>
Al nei’t de hear fen loft en wiid it wol.<br/>
Sa seagen wy, jier nei gelikens jier,<br/>
D’ ûnkearbre wintling fen de tiid fen nijs:<br/>
De Maitiid mei hjar blomte en dream-ûnthjit,<br/>
Den blinkend oer it gouden skyld fen ’t dún<br/>
De simmer dy’t hjar swird fen strielen swaeit,<br/>
Den wer de hjersttiid, brûzjend út it djip,<br/>
Unlijich driuwend oer it rou swart swirk,<br/>
Oan’t hiel it gea om winter-stiltme skriemt.
</p>

<p class="drama">
THORA.<br/>
Sa rêstich astû ’t seist! Niis seach ik dy<br/>
Stil glimkjen as oertochtst in mylde dream<br/>
Bûgd oer dyn wirk, wylst om de stins de wyn<br/>
De driging gûlde oer ’t rizen fen de stoarm!<br/>
Krimpt dyn hert nea fen eangst en ûnrêst gear?<br/>
My weacht en twingt de skymring fen de joun,<br/>
As brekt yn ’t skiere djip in krêft him frij<br/>
Dy’t him al hymjend nei de brânning jowt,<br/>
En doarp en minsken sûgend nei him nimt.
</p>

<p class="drama">
WELMOED.<br/>
Ien eangst hat driigjend oer myn maitiid stien:<br/>
Dat wier earstû hjir wierst en Frâns syn hert<br/>
En tinzen joech oan mismoed en frjemd leed,<br/>
En nêst syn fiet it gean tocht fen de dea—<br/>
Dat wier sa blyn, dêr bleau ik machtleas tsjin.<br/>
Mar noustû kaemst en hy sa sterk en wis<br/>
’t Libben oerwoun mei ’t hearskjen fen syn wil,<br/>
En eltse dei him sjucht yn ljocht en krêft,<br/>
Nou’t einlings nei myn iens’me eangst om him<br/>
Ik bliid oertinke mei myn lok dat bliuwt,<br/>
Nou sjongt de stoarm oerwinnings-psalm, nou leit<br/>
Hiel ’t libben iepen yn triomf en ljocht,—<br/>
En sa moatstû, frjeondinne, it ek forstean.
</p>

<p class="drama">
THORA.<br/>
Ik doch ’t, ik wol ’t, mar ’t is sa swier, sa bang—<br/>
’t Is det ik yn myn lok gjin frede fyn,<br/>
En ivich fiel, der is hwet frjemds, hwet wylds,<br/>
Dat al myn langst en swietste dream forhúnt,<br/>
Ik kin ’t net neame en ’t bliuwt aloan my by,<br/>
Ik wit net hwet it mient, mar ’t jowt my eangst.
</p>

<p class="drama">
WELMOED.<br/>
Kom, siz my alles Thora. Faeks koe ik<br/>
Dy riede en stypje yn hwet dy riedling is;<br/>
Ik wol ’t sa jern, dû bist ek my sa ljeaf—<br/>
De lêste tiid mirk ik aloan oan dy<br/>
Der wier hwet dat dy pleage en eangstme brocht—<br/>
En bleek wierst faeks dêrst eren laitsje koest—<br/>
Dû hast dyn ljeafde dochs, dû witst dy ryk?<br/>
En yn ’t bigjin wier al dyn ljeavjen nocht,—<br/>
Dû, blide, lûkt ek dy de sénoed mei?
</p>

<p class="drama">
THORA.<br/>
Dat is it, dû hast rjucht; my weacht it wiid<br/>
En d’ eangst en niid dy’t ik dêr wenjen wit,<br/>
En det der mear is as myn ljeafde-dream...<br/>
’t Is komd, dy jouns, do’t ik mei him de stoarm<br/>
For ’t earst hjir woedzjen seach yn ’t krôljend wiet,<br/>
En dêr’t ik stie de dúnkling him bijoech<br/>
Det ik foaroer foel, en it swolgjend wiet<br/>
My meifierd hie yn ’t wieljen fen syn macht,<br/>
Hie net syn krêft my rêdden út dy need;<br/>
Do’t ik wer bykaem seach ik yn syn each<br/>
In wyld frjemd glânzgjen—’k hie it neat net sjoen—<br/>
Dat barnde oan’t yn myn siel, en twingend, fier,<br/>
Hearde ik syn lûd my lústrjen: „Wierstû bang?”
</p>

<p class="drama">
WELMOED.<br/>
En do?
</p>

<p class="drama">
THORA.<br/>
’k <i>Wier</i> bang, ik bin it yette—ik sei him neat,<br/>
Ik húvre, eange en ik forstie hwerom.<br/>
Ik hie myn dea yn ’t antlit sjoen, ik wist<br/>
Hwet my hjir bide yn ’t gounzjen fen de stoarm,<br/>
Ienris, in joun as my myn krêft bijowt:<br/>
In fier griis grêf yn d’ ûndergroun fen ’t djip.
</p>

<p class="drama">
WELMOED.<br/>
Thora, dû praetst sa frjemd... Bitink <i>syn</i> krêft<br/>
Hie dy dochs rêdden fen de dea, dy joun,<br/>
Sa scil er jimmer hoedzjend nêst dy stean...
</p>

<p class="drama">
THORA.<br/>
Sûnt wist ik det ik machtleas wier tsjin dit,<br/>
En ûnfolslein ús ljeafde. Ik haw ’t forstien,<br/>
Him bynt in greater macht, in heger geast,<br/>
Dy’t ik forslein tocht fen ús ljeafde en trou,<br/>
Mar nou wer long’rjend boppe ús ljeavjen riist.<br/>
En hy <i>èn</i> ik ha greater ljeafde yn ’t hert,<br/>
Him ropt de Sé, my is to Libjen ’t meast.
</p>

<p class="drama">
WELMOED.<br/>
Mar as dat wier is—’t heart my wûnder ta,<br/>
My tinkt, der <i>kin</i> neat boppe ljeafde gean—<br/>
En dochs bynt ljeafde jim, en bliuwt hja sterk<br/>
Ek dêr’t hja by hwet oars hjar minder wit,<br/>
Den scil hja ienris weiwirde as in dream,<br/>
Ef hwet jim skaet en sa jim lok forslacht<br/>
Dat moat ta’n offer wijd oan ljeafde’s wâld.
</p>

<p class="drama">
THORA.<br/>
Welmoed, der is mar ien wei oer for heil.<br/>
Hy moat hjirwei. Myn ljeafde dy’t ik joech<br/>
Sa great en ryk, mear as ik mûglik tocht,<br/>
Is machtleas tsjin de tsjoenkrêft fen de sé;<br/>
En wint er ek yn krêft en hill’ge moed,<br/>
En hâldt myn ljeafde ek fen de dea him fier,<br/>
To wylder riist dy frjemde ûnsizbre krêft<br/>
Yn him omheech, en hwet myn ljeafde wint,<br/>
’t Wirdt wer fen nijs de weld’ge sé ta’n bút,<br/>
D’ oerginst’ge dy’t my hatet, eang for my,<br/>
Lyk as s’ ek my ta húv’ring twingt en eangst.<br/>
Ik wit, ik praet oerstjûr, myn selskrêft swynt,<br/>
Mar Welmoed, djip yn ’t hert forstean ik ’t klear,<br/>
By al ús skynwinst wirdt de dea it lean<br/>
For ljeafde en lok, as hjir it longrich wiid<br/>
Stadich ús laitsjen mei syn lûd oerstimt;<br/>
Iensum by stoarm en ’t gûlen fen de sé<br/>
Swalket er jountiids oer it lykbleek strân<br/>
En heart eft yn de fierte it lûd ek ropt<br/>
Oer ’t hymjend gean fen weach en brânning-slach,<br/>
En ik dy’t gean moat nêst him, dy’t mei him<br/>
De driging skôgje moast fen striid en dea,<br/>
Ik doar net mear sûnt dy forflokte nacht<br/>
Det ik dêr foel yn dat ôfgryslik grêf.
</p>

<p class="drama">
WELMOED.<br/>
’t Is dy yet frjemd, de sé by hjerst to sjen<br/>
As jouns de weagen stean to stiigrjen, wyld:<br/>
Nea hiest hjar sjoen, as dêr’t hja dreamend laei<br/>
Ef reauntsjend yn de glâns fen simmerwyn,<br/>
Mar haw bitrou: is dy hjar grym biwend<br/>
Den scilstû laitsje om hjar oerstjûr gedriich,<br/>
En sterk dy witte yn ’t lûken fen hjar stoarm<br/>
As ljeafde nêst dy bliuwt, en each en hert<br/>
Allinken ek oan wylder tiid biwent...
</p>

<p class="drama">
THORA.<br/>
Nea, nea—yn wyn en weagen klinkt hjar haet;<br/>
Dwylsin is hwet hja sjongt en dead hjar skaed:<br/>
Gjin soen bistiet twisken hjar wiid en my,<br/>
Dy’t hjar forflok, en for hjar eangje, en lij.—
</p>

<h3>II. WELMOED, THORA, RIXT FEN DONIA, DS. MARLÉUS.</h3>

<p class="drama">
RIXT.<br/>
(opkommend):<br/>
Untskildging praet hwet ûnrjucht is net wei.<br/>
Men hat ús húnd yn ’t djipste, ús rjucht forstaet,<br/>
En hy dy’t him forgrypt oan oarljue goed,<br/>
Ho heech er stiet, ef froed en dildich sjucht<br/>
Det yn syn namme it Rjucht ûntkrêftge wirdt,<br/>
Mei tasjen det God’s grym him fen syn troan<br/>
Net delslacht yn de hel fen skande en hún!
</p>

<p class="drama">
DS. MARLÉUS.<br/>
Dochs hat de keizer ’t heechste wâld op ierd’,<br/>
En syn heech wird is al syn foltsen wet;<br/>
Dêrby, geneed’ge frouwe, is him de macht—<br/>
Hwa scoe bistean tsjin ’t stúnjen fen syn wrok,<br/>
Wylst die men him yn hearsumheit in bea,<br/>
Syn ear faeks iepenstie for ’t krêftich rjucht<br/>
Dat grif jim kant yn dit swier pleit skewielt,<br/>
En hy goedginstich ta jim heil bisleat.
</p>

<p class="drama">
RIXT.<br/>
Genôch fen freegjen, bidd’lers bin wy net.<br/>
Mei hiel myn krêft wol ’k oanstean by myn soan,<br/>
Det hy de bea om rjucht lyk ik dy die,<br/>
As frijhear net by ’t heechst biwâld fornijt,<br/>
Dêr’t dochs ús freegjen húnd wirdt en bispot,<br/>
Mar giet d’ únskamsmens fen de niid sa fier,<br/>
Det men ús oantaest yn ús erflik lân,<br/>
Men ljeaver as únweardich lef gekrûp<br/>
De striid forkiest en God de útspraek lit.
</p>

<p class="drama">
DS. MARLÉUS.<br/>
As frede-man klinkt my de kriichsrop wyld,<br/>
Mar hâldt men soks de iene wei for ’t rjucht<br/>
Sa scil wis ’t Aemlân trou wêze yn de striid,<br/>
Ho’n bytke it ek formei mei wapentúch,<br/>
As do’t it dijde yn jins woltierich wâld.
</p>

<p class="drama">
RIXT.<br/>
Sa tocht ik ek. God jaen ús goed bislút!<br/>
Hwêr is de frijhear, Thora?
</p>

<p class="drama">
THORA.<br/>
Dêr’t de wyn<br/>
Gûlt by it rizen fen it jounbleek dún,<br/>
Deun dêr’t de dea út djippe hoalen gûlt,<br/>
En fier fen hjar dy’t rjucht hat op syn hert.
</p>

<p class="drama">
RIXT.<br/>
Bitink hy is in eilânsfoarst, hwaens hert<br/>
Lúkt nei de widens dêr’t syn gea út riisd<br/>
En hiel syn jonkheitstiid fen hill’ge is.<br/>
Dit lân is him bitroud; ik wit syn wird<br/>
Dat klinke scil as hy dit ûnrjucht heart,<br/>
Wy fen ús rjucht ûntset, in oar hjir foarst,<br/>
En ’t keizerswird ús tsjinpartij ta’n skyld!
</p>

<p class="drama">
WELMOED.<br/>
Wy weidreaun fen ús honk? Dy tynge is hird.<br/>
Fen ’t oard dêr’t ús bistean mei fêstgroeid is<br/>
En dat Mem noede hat mei ljeafde en trou,<br/>
Forballe en skaet út habsucht fen in frjemd?<br/>
Nou fetsje ik det Mem frege om striid, as ’t rjucht<br/>
Forkwâns’le wirdt for flaeikjen en kâld jild!
</p>

<p class="drama">
THORA.<br/>
My bliuwt it frjemd. Striid for dit weardleas gea<br/>
Dêr ’t libben is ien wraks’ljen tsjin de langst<br/>
Fen ’t wide dat de minske oermast’rje wol,<br/>
Oant him de krêft bijowt en hja him nimt<br/>
As brêgeman yn ’t glinzgjen fen hjar hoal?<br/>
Tink om de frijhear sels, ho’t hiel de tiid<br/>
Ear’t ljeafde ek him to ljochtsjen kaem yn ’t hert,<br/>
Ien driging wier fen noed en twiivlichheit,<br/>
En siz eft goed is det men him hjir bynt!<br/>
Ik swige as frjemd, joech ljeafde my gjin rjucht,<br/>
To tsjûgjen sa’t myn herte it djip forstiet:<br/>
Him is it heil as fen dit lân de tsjoen<br/>
Net eltse dei syn siele yn finznis slacht,<br/>
En dêr’t de lânnen lizze yn feilger fiem<br/>
Hy, fier fen ’t lûd dat yn syn noegjen twingt,<br/>
Yn fêster libben rêstme fynt en lok!
</p>

<p class="drama">
RIXT.<br/>
Hy sels scil ’t oars forstean. Syn hiel bistean<br/>
Is geargroeid mei it wêzen fen syn lân<br/>
En dat fordiignjend striidt er for syn sels,<br/>
Dat drôvje moat as men ’t de groun ûntkeart<br/>
Syn ropping, al syn plicht, leit, Thora, hjir,<br/>
Dêr’t hiel syn herte út berne en foarme waerd.<br/>
En hwa’t syn leed en blidens partsje wol<br/>
En him skewiele yn d’ iens’mens fen syn dei,<br/>
Lyk dû it dochst as dielster fen syn hert,<br/>
Moat hjir syn moed forbliidzje mei hjar jaen,<br/>
Fen minsken ’t heechst, mar yn hjarsels forsteand<br/>
Det der hwet is, dat troanet boppe hjar.
</p>

<p class="drama">
DS. MARLÉUS.<br/>
Mei wiisheit sprekt de frouwe. Plicht giet foar.<br/>
Dêr’t Gods lûd ropt wirdt minsk’ne stimme wei,<br/>
Sa’t elts dy’t ljeafhat witte moat yn ’t hert,<br/>
Det ljeafde nea de weardleaze ierdskens jildt,<br/>
Mar ’t meast de geast, sa’t dy Gods ropping fielt.
</p>

<p class="drama">
WELMOED.<br/>
Thora hat noed, nou’t yn de fierte it wiid<br/>
Ropt as de driging fen in dûnk’re God,<br/>
Mar spielt de Maitiid skielk hjar ljocht wer oan,<br/>
En riigje weagen rimpeljend en klear<br/>
Wylst oer it strân in iere moarnswyn sjongt,<br/>
Den heart hja wis ho’t yn de sé hjar sang<br/>
De Hear ek nou in hillich boadskip bringt<br/>
En det ús rjucht op ’t Aem’lan Godsrjucht is!
</p>

<p class="drama">
THORA.<br/>
Hâld sterk dyn hert! ’t Is d’ ingel fen it tsjoed<br/>
Dy’t dêr yn ljocht-klaed oer de weagen giet!<br/>
God is hjir net! Ik hear de djipten fol<br/>
Fen grousum leed, fen gjalpen wyld en rou;<br/>
It is de hel dy’t dêr to sieden leit,<br/>
En ropt der ien, den is it Satan sels!<br/>
Hjir is gjin ivich ljocht! Hjir is de dea.<br/>
En hwa’t hjir toevet, sinkt yn nacht en wea!
</p>

<h3>III. WELMOED, THORA, RIXT FEN DONIA, DS. MARLÉUS, FRANS DUCO, JELMER.</h3>

<p class="drama">
FRANS DUCO.<br/>
Hillich de krêft dy’t losbrekt oer myn sé!<br/>
Mem, Mem hwet joun! Al grizer kringt de loft<br/>
Syn driigjen wyld yn wolkensteapels gear,<br/>
De weagen roppe en stiigrje nei de wyn,<br/>
Ien wûnder feest fen swiere oerstjûre nocht;<br/>
Griisskommich stoarmje s’ oan út tsjustre kym,<br/>
Unlijich, wyld, as út de dea bifrijd,<br/>
Yn great jûchhei priizgjend hjar macht’ge God,<br/>
Dy’t hjar wer wekke út wêzenleaze dream<br/>
Det se ûnbiteamme opstoarmje oant it swirk!<br/>
Wy stienen op it dún en seagen ’t oan:<br/>
It bleke ljocht, mind’rjend oan westerkym,<br/>
’t Wyld driuwen fen it swirk, it brânningwyt,<br/>
Wy hearden hûndert lûden troch de loft,<br/>
En oer it gûlen fen it spoekrich wiid—<br/>
’t Wier ljeafde en haet, eangstgâl en himelpsalm<br/>
It kjirmjen fen de finz’nis, ’t lûd gerop<br/>
Fen hwa’t oerwinne yn grymste en wyldste need,<br/>
’t Wier ûndergean en rizing, skiere dea—<br/>
By God, opstânning ek! De sé stie op,<br/>
Tobriek de bân fen hjar ûnmjitlik grêf,<br/>
En riisde út rotshoal nei God’s troane omheech;<br/>
Wy seagen hjar foldiedich, foarstlik, wyld—<br/>
Jelmer, joun bin wy ta hjar ridders slein!
</p>

<p class="drama">
RIXT.<br/>
Myn bern, forjow as ik dyn bliid sterk lok<br/>
Brek mei ûngaedlik wird, dat wis krekt nou<br/>
Dy djipper wounje scil yn ’t hert, meidetst<br/>
De skientme fen dyn lân sa djip forstiest,<br/>
Dat lân dat fiere hate ús herte ûntstriidt...
</p>

<p class="drama">
FRANS DUCO.<br/>
Hwet mient Mem? Neam it frij, it let my net.
</p>

<p class="drama">
RIXT.<br/>
De keizer, rjucht dwaend yn it pleit dat Zuhm<br/>
By him tsjin ús oer ’t Aemlân oangien hat,<br/>
Hat him ús lân forwiisd en ús ûntsein<br/>
Yn ’t erflik rjucht op hwet ús eindom wier,<br/>
En wy ha hjir gjin oar rjucht as in frjemd.
</p>

<p class="drama">
FRANS DUCO.<br/>
Hy doar hwet oan! Ik mocht syn skatkist sjen<br/>
Ho’t dy oan ynhâld woun hat mei dit rjucht,<br/>
Op ho’n stik jild hear Zuhm soks kaem to stean!<br/>
’t Is drôf det hy syn earmtlik skyn-biwâld<br/>
Det hjit fen keizerskip en slaefskip is,<br/>
Ek yet bismodzet mei ûnweardich dwaen,<br/>
In pop hwaens pronk fen mot en rust forgiet!
</p>

<p class="drama">
DS. MARLÉUS.<br/>
Wêz dildich hear, al ried ik selsbitwang.<br/>
By him birêst yn ’t each fen minsk’ne wrâld<br/>
It heechst biwâld en him is d’ earbied ’t meast.
</p>

<p class="drama">
FRANS DUCO.<br/>
Earwearde, ik knibb’lje net for keizerswird.<br/>
Ik ken ien God, for hwaens heech rjucht ik niig<br/>
En djip yn ’t hert trillet Syn biedwird nei<br/>
Dat wiisheit, hearlikheit en ivich is,<br/>
En ierdsk biwâld dat tsjin dy wierheit striidt,<br/>
Lyk God dy skepen hat yn elts ierdsk hert,<br/>
In pearel, ljochtsjend yn forgeande skulp,<br/>
Is my ûnkrêftger as it dúngers sels<br/>
En striid ik tsjin yn syn misdied’ge driuw.
</p>

<p class="drama">
THORA.<br/>
By God, bitink, dyn warkrêft is sa lyts,<br/>
Dû hast gjin hynstefolk, gjin wapenreau,<br/>
Gjin boun fen feinten om dyn lieding gear,<br/>
Gjin foetfolk dat as streamen komt en spielt<br/>
Dy’t alles delslaen hwet hjar driigjen keart—<br/>
Dû haste neat as bounsnoat as dysels!
</p>

<p class="drama">
FRANS DUCO.<br/>
Ik haw de sé. Hja biedt in trêftich war!<br/>
Hja spraet hjar goud’ne earmen noedzjend út,<br/>
En hwet ús lân yn ’t hert bidriigje wol<br/>
Wirdt dêryn gearre en ta de strânning wijd.<br/>
Ik wit hjar ljeafde en det hjar hillge ginst<br/>
Eltse ûre my oerbôget as in skyld,<br/>
Ta lean for ’t boun dat ik mei hjar hert sleat!
</p>

<p class="drama">
THORA.<br/>
Dû hast dyn libb’ne siel hjar dea forkoft;<br/>
Dû bist dysels net mear! In wûndre krêft<br/>
Trochrûzet dy en docht dy stean yn glâns,<br/>
Dêrst eartiids sonkst yn grize twiivlichheit,<br/>
Mar ’t is de libb’ne krêft net fen dyn hert!<br/>
Hjàr siel sjongt yn dyn wird! En hwetstû droechst<br/>
Yn ’t siikjend boarst oan rykdom fen dysels,<br/>
Dat is toraend yn hjar ûnmjitlik wiid,<br/>
En dû bist neat as hjar, hjar stjerlik bern!
</p>

<p class="drama">
FRANS DUCO.<br/>
Ik bin ’t! Hjar bern dy’t hjir hjar boadskip bringt<br/>
De lêste Camminga, de weage-prins!<br/>
Hja is myn ryk, myn heitlân, myn forlangst;<br/>
Myn herte is hiem de heimnis fen hjar blomt;<br/>
Yn djipten weagjend mei hjar weage-gean,<br/>
De glâns dy’t silvrich nêst hjar hoalen falt<br/>
Dêr’t grien it wier syn wiete slingers wynt,<br/>
En roazge skulp en dûnker bloedkorael<br/>
Triljende wjerskyn mank de djipten spraet,<br/>
En geasten troanje op perlemoeren sit!<br/>
Dêr, dêr is ljeafde en wûnderdiedich nocht,<br/>
Great, wyld en sterk as hjir gjin minske dreamt,<br/>
En dêrút is myn siel riisd do’t hja teach<br/>
Yn stjerlik omskot mank de minskebern,<br/>
Dêr’t ik it wâld naem oer hjar ienlik strân,<br/>
For ivich ien mei ’t rûzjen út hjar djip<br/>
En neat as hjar great hearskjen ûnderdien,<br/>
In libben ien mei hjarres, en dat bleat<br/>
Oan hjar hert ljeafde fynt, en treast en nocht!
</p>

<p class="drama">
THORA.<br/>
Unsill’ge dreamer, sjuch den my! Hwet ik?
</p>

<p class="drama">
FRANS DUCO.<br/>
God dû ... ik tocht net mear ... hwet haw ik sein?<br/>
Die ik dy leed?... Forjow my, ’t wier sa great,<br/>
Ik seach hjar sa yn ’t witten fen hjar krêft,<br/>
Al ’t oare sonk dêrby, waerd wei ... sels dû...<br/>
Dat wier forkeard ... bitink, ik libbe aloan<br/>
Hjir yn de skôging fen hjar wiid bifiem,<br/>
En minsk’ne ljeafde ûntstjert myn tinken tel<br/>
As ik my ien wit mei hjàr krêft, hjàr preal...
</p>

<p class="drama">
THORA.<br/>
Untskildgje it net, ik seach dy nea sa great<br/>
As dost dy wirden spriekst; dêr spriek in God<br/>
Troch dyn bisiele mûle, al woune it my—<br/>
Mar ’k bid dy, ûndersiikje en ken dyn hert,<br/>
Ef ’t wierheit wier hwetst yn bisieling seist,<br/>
Det ik dyn djipst bistean for ivich wit<br/>
En ik erken hwet for my weilein is.
</p>

<p class="drama">
FRANS DUCO.<br/>
Sa gau dos al ... wis, Thora, ’t is dyn rjucht,<br/>
En astû ’t wolst, den scilst myn antwird ha—<br/>
Faeks hie it earder foech jown detst it witst,<br/>
Mar eltse dei dy’t nei de jountiid lûkt<br/>
Docht freegjen det it ljocht yet toevje mei—<br/>
Mar it is goed, neat scil ik twiivlich dwaen;<br/>
Jim, lit my ienlik mei mysels, in skoft,<br/>
Det ik myn libben skôgje mei sa’t is,<br/>
En moed fyn ta in great en swier bislút<br/>
Neidet myn plicht it seit en God it wol—<br/>
Haw goed bitrou noch wêz net twiivlich mear.<br/>
Ik wit in ljocht, dat as it deiljocht sinkt<br/>
Yn ’t roungean fen de nacht my strieljen bliuwt;<br/>
Bitrou en bid oan God, det hy ús hert<br/>
Forklearje mei en ús ta wiisheit laet—<br/>
Dû Jelmer, bliuw en diel myn striid mei my.
</p>

<h3>IV. FRANS DUCO, JELMER.</h3>

<p class="drama">
JELMER.<br/>
Dyn wirden bin my eangst. Hwet wolstû dwaen?<br/>
Dû scilst dochs hjar dy’t al dyn swiermoed naem,<br/>
En út dyn slom dyn ûntrochgrounbre krêft<br/>
Mei ljeafde’s ynlik jaen towekker rôp,<br/>
Net gean litte yn de grizens fen de kym<br/>
En wer fen nijs dyn wei yn iensmens gean?<br/>
Sjuch ta det hwetstû wounst dy net ûntgiet<br/>
Mei ’t gean fen ’t ljocht dat nou dyn siele oerskynt,<br/>
Mar den dyn hert wer oan de nachttiid lit!<br/>
Tink detst hjar nedich hast, lyk hja gjin dei<br/>
Mear seinje kin det hja dyn lûd net heart<br/>
En yn dyn each hjar libbenstreast net fynt,<br/>
Tink oan hjar komste en ho’t hja ’t hûs forliet,<br/>
Hjar âlden, sibben, gea, út noed for dy,<br/>
En det hjar gean hjar jonge krêft tobriek<br/>
En dy it heechste, ’t libben sels ûntstiel!
</p>

<p class="drama">
FRANS DUCO.<br/>
Myn frjeon, ik striid. Ik smyt neat achtleas wei,<br/>
It minst, hwet my de blanke libbenskroan’<br/>
Sêft foege hat yn ’t wynbitiisde hier,<br/>
En nou sa great en djip blinkt yn myn siel’,<br/>
Det, as dat giet, myn siikjend hert tobrekt—<br/>
Mar ik haw plicht dy’t my ta’n offer twingt.<br/>
Hastû net sjoen ho’t hja hjir stil forkwynt,<br/>
In blom, yn hôven dijd fen simmer-ljocht,<br/>
En mylde lústring fen in blider wyn,<br/>
Mar net bihirde yn ’t brûzjen fen de stoarm,<br/>
En tel ûntblêdde yn smerte en leed-forfal?<br/>
En ’t mei net, misdied wier ’t oan hjar bigien,<br/>
Scoe hja hjir wylgje nei in ljochtleas ein,<br/>
Wylst hja Gods skientme hat yn ’t blide hert<br/>
En yn hjar eagen stille wûnderglâns<br/>
De keine ûnthjitting speeglet fen hjar bloei,<br/>
Sa myld en ryk, dat elts hjar groetsje scil<br/>
As ljochtgeast mids in wrâld fen leed en niid!
</p>

<p class="drama">
JELMER.<br/>
Mar sjuchst den net, det neat hjar langjen is<br/>
As dy to jaen hwet God yn hjar biskoep<br/>
Oan skientme en ljocht en wijing fen ûnthjit?<br/>
Witst net det hwet hjar eangjen, húvrjen docht,<br/>
Net is de driging fen de stoarmge sé<br/>
Noch d’ ienlikheit fen ’t bleke fiere strân,<br/>
Mar det hja dy net nêst hjar striden fielt<br/>
Mar earder tsjin hjar, nêst de sé hjar twang?<br/>
Det hwet hjar weacht in dûnker eangjen is,<br/>
Dat hja nêst dy en opnomd yn dyn hert,<br/>
Wylst hja it libben wol yn skientme en lok<br/>
En nêst dy troanje yn libben’s godlik feest,<br/>
Earder hjar ljocht en blidens sinken sjucht<br/>
En nêst dy dielt yn ’t driigjen fen de nacht?
</p>

<p class="drama">
FRANS DUCO.<br/>
Hostû de wierheit fen myn siel forstiest!<br/>
Dû nimst de swierens wei dy’t op my woech,<br/>
Det ik dy sizze moast hwet heimnis wier,<br/>
Forhoalen djip yn ’t swijen fen myn hert,<br/>
Mar eltse stoune oerstrieljend mei syn gloed,<br/>
Hiel ’t libben weevjend yn syn wis bifiem—<br/>
Wêz sterk en wird net drôf: my is it bliid...<br/>
Myn libben rint nei d’ ein. Hwet dagen yet,<br/>
En ik moat gean. Myn hert docht my de dea.<br/>
Ik wist it lang, mar yn myn twiivlich hert,<br/>
Ear’t Thora kaem, hie ’k for myn libben noed,<br/>
Hwent ik forstie, ik scoe sa earmtlik gean,<br/>
As ierde’s hillichst jaen my fierbleaun wier...<br/>
Hja kaem, ik haw de skientme yn ’t antlit sjoen,<br/>
Diel hawn oan ierde’s ljocht en ljeafde’s bloei,<br/>
Neat wier my mear to winskjen bleaun, neat twong<br/>
My mear to fjuchtsjen fen myn ierdsk bistean,<br/>
Dat neat mear hie, dêr’t ik nei langje mocht.<br/>
Do doarst ik libje, libje, ien simmertiid,<br/>
Al wist ik wol, ’t kaem my op dea to stean,<br/>
En alles naem ik op yn ’t iepen hert,<br/>
De weage-glâns, de rook fen sé en blomt,<br/>
De heechtiidsglâns fen ’t simmerdeiljocht sels,<br/>
En mear as dat, hwet twiske minsken is,<br/>
Dyn frjeonskip yn hjar djipste en swiidste steat<br/>
En Thora’s ljeafde yn hiel hjar skientme en trêft—<br/>
En ’k wist aloan it neij’rjen fen de dea<br/>
Nei’t ús de hjerst riisde oer it dúnjend djip,<br/>
En ’t wier my goed: myn siele is sterk en ré<br/>
It wûnderlân to sjen oan d’ oare ich sé,<br/>
Dat rize scil út dit, as út it wiid<br/>
In eilân, wyt fen timpels, wâld-bigroeid,—<br/>
Dat bidet skielk, en ik kin tankber gean;<br/>
Tankber for ’t ljocht dat my hjir laitsje mocht<br/>
En tankberder for hwet ik skôgje scil.
</p>

<p class="drama">
JELMER.<br/>
Ik húvrje fen hwetst seist. Dû meist net gean.<br/>
Scilst ús hjir litte yn iensumheit en leed,<br/>
Earm yn de neitins fen dyn great bistean,<br/>
En langjend nei hwet nea mear rykdom wirdt?<br/>
Frâns, Frâns, ho koest! hiest noed stien for dysels<br/>
Faeks wierst ûntkomd en nêst ús libjen bleaun...<br/>
Drystmoedich hast dy priis jown oan ’t fordjer,<br/>
Wylst wy dy soun tocht hawwe en miend, dyn hert<br/>
Socht sterk to libjen yn fornijde krêft—<br/>
Hwerom dy sa to offrjen oan de dea!
</p>

<p class="drama">
FRANS DUCO.<br/>
Ik offre net. My waerd to kiezen bean,<br/>
Twisken in libben lang fen ierdske tiid,<br/>
Mar lef fen lytse soargen, earm oan djip<br/>
En godlik nocht, in feal en skier bistean,<br/>
Ef koart, romroft mar ljocht fen lok en krêft.<br/>
Ik keas it lêste en achtsje it my in winst.<br/>
Hwet tinkt dy nou, moat Thora gean? ef sjen<br/>
Ho’t heger krêft my oan hjar ljeafde ûntwynt,<br/>
En mei my stjerre, oan myn bistean forboun,<br/>
Ef frij wêze en hjar jaen nei minskne wrâld,<br/>
Dêr’t hja nei egen ropping libje mei,<br/>
Hja oan de wrâld mei al hjar langsten fêst?
</p>

<p class="drama">
JELMER.<br/>
Mar as hja bleau salang’st hjar nedich hiest,<br/>
En den hjar honk socht yn de wrâld, en dêr<br/>
Yn ’t libben nije moed en blidens woun—
</p>

<p class="drama">
FRANS DUCO.<br/>
Dat kin net Jelmer. Ljeafde stjert net wei<br/>
Mei skieding fen de dea. Is ienris hja<br/>
Djip opnomd yn de stiltmen fen de siel,<br/>
Ta ’t ynlikst wêzen fen ús wêzen wijd,<br/>
Den hat hja wâld yn ’t hert salang’t it slacht.<br/>
De heechste sill’gens wirdt mar ienris bean;<br/>
Elts oar lok liet, hie Thora ienris foun<br/>
Dêr’t nou de langst bleau by in hope, in dream,<br/>
Hjar letter ienlik mids de rykste bloei,<br/>
En wylst hja stie foar libben’s yngongsdoar<br/>
Yn rou en leed, in widdou yn hjar hert.
</p>

<p class="drama">
JELMER.<br/>
’t Is wier, sa is ’t. Mar den moat Thora gean.<br/>
Better de skieding dy’t hja drage kin,<br/>
Nou’t hjar de hjerst mei eangstme slacht en soarch,<br/>
En ’t yn hjar ropt om feil’ger lok en ljocht,<br/>
As skielk as hja, fêst oan dyn hert forboun<br/>
Yet libjen bleau yn oantins fen hwet wier,<br/>
Wylst hja net berne is for it krús fen ’t leed.
</p>

<p class="drama">
FRANS DUCO.<br/>
Rop Thora hjir. Dit wier myn greatste striid.<br/>
God hat my ljeafde jown, mar offrjen ek.<br/>
’t Is swier as sa it herte sill’gens woun<br/>
Iensum de wei to gean nei d’ ein... Mar ’t moat.
</p>

<p class="drama">
JELMER.<br/>
Ien bea yet, Frâns...
</p>

<p class="drama">
FRANS DUCO.<br/>
Neam hwetstû winskje scoest.
</p>

<p class="drama">
JELMER.<br/>
Lit <i>my</i> den bliuwe meije ... oan d’ ein, oan ’t lêst.
</p>

<p class="drama">
FRANS DUCO.<br/>
’t Is goed, ik tankje dy. Rop Thora hjir. (<i>Jelmer giet</i>)<br/>
Sa rint myn dei ta’n ein. Myn hert, haw moed!<br/>
Ho earmer dû, ho heger himelgloed.
</p>

<h3>V. FRANS DUCO, THORA.</h3>

<p class="drama">
FRANS DUCO.<br/>
Thora, dû woest de wierheit?
</p>

<p class="drama">
THORA.<br/>
Wierheit wol ’k;<br/>
Lit hwetstû seist, de stim wêze út dyn hert,<br/>
En driuwt hja my út dyn bistean den wei,<br/>
Den scil ik gean omdet dyn hert it wol.
</p>

<p class="drama">
FRANS DUCO.<br/>
Bern, wier myn hert it heechste oardiel jown<br/>
Oer hwet myn libben foarmet en tobrekt,<br/>
Gjin wird ûntkaem my, dat dy twiivljen die<br/>
Oer ’t ivich hâld fen hwet ús siel forboun;<br/>
Mar God hat my in wei wiisd, fier en frjemd,<br/>
Oars as myn hert’ it faek bijeart en wol,<br/>
Mar dy’t ik gean moat oant de dea my ropt,<br/>
Gean moat, al blet de soal, al brekt myn krêft.<br/>
Fen minsk’ne bern bistû myn siele it neist;<br/>
En sims, dizz’ simmertiid, in swijs’me joun,<br/>
As fen de kym it bûnte deiljocht swoun,<br/>
Mei tinte en gloede útstreamend oer it djip,<br/>
En dû gyngst nêst my oer it ienlik strân<br/>
Den bylde ik my, hwet west hie wier forstoarn<br/>
En njunken dy sette ik nij libben yn...<br/>
It is net bleaun. Ik mei mysels net jaen;<br/>
Ik bin net mear fen d’ ierde. Ut fiere kym<br/>
Komt mei it rûzjen fen it wiid in lûd,<br/>
Dat my weromropt nei it fier ljocht lân<br/>
Dat ik forliet for ierdske moeite en need;<br/>
En ienlik wynt myn wei de romten troch,<br/>
My inkeld wiisd nei ’t rizen fen dy stins,<br/>
En wylst it lûd ropt út de tsjustre kym<br/>
Sinkt d’ ierde my yn frjemde húvring wei...
</p>

<p class="drama">
THORA.<br/>
Siz my den dit: hwerom is ’t my net gind<br/>
Dy wei to gean? Hwerom wier my it paed<br/>
Troch jountiid-stiltme en oer it rêstend dún<br/>
Allinnich iepen, mar de striiddoar ta?<br/>
Haw ik dy sein det ik gjin soargen woe<br/>
Noch noed, noch leed, ef haw ik weegrich west<br/>
Fen dyn frjemd langst, dat ik sa min forstie,<br/>
To tôgjen hwet ik koe, en mear as dat?
</p>

<p class="drama">
FRANS DUCO.<br/>
Thora, tink om de joun do’t fûl en wyld<br/>
De westerstoarm geide oer it neaken strân<br/>
Dêr’t ik de krêften rizen wist yn ’t djip,<br/>
Dy’t, mear as minske yn ljocht en striid en macht,<br/>
My hiem binne as hertsfrjeonen út it gea<br/>
Dêr’t hiel myn aerd yn foarme waerd en wijd,<br/>
En dystû do for ’t earste seachst, nêst my.<br/>
Ik seach de wylde stoarm yn ’t branningskom,<br/>
It rou swart swirk, fûl jachtsjend oer de loft,<br/>
It sân dat stoude, it dún dat him bijoech—<br/>
En dy dêrby, in simmermearke, in dream<br/>
Fen ljocht, dat glinstrjend oer it marwiid rint<br/>
En tear en fyn mank wetterlyljes rêst;<br/>
Dy, mei de langst yn ’t hert nei skientme en lok,<br/>
Dy, sels in blom út simmer’s rûzich hôf,<br/>
En ik forstie, der wier in iivge striid<br/>
Steld twiske dyn stil langst en ’t stoarmich wiid,<br/>
En dyn krêft wier de lytste, en sinke scoest<br/>
Lyk astû do foelst mei it ynstoart dún,<br/>
In wytging fen dyn lot, dy hjir biskern—<br/>
En siz it sels, wierst bang? Sloech net it hert<br/>
Dy lûd fen eangst dostû dat woedzjen seachst,<br/>
Naem it dyn tinken en dyn krêft net wei,<br/>
Ef wier ’t dy goed det ienlik paed to gean<br/>
Lykmoedich dêr’t it laette, eft lok ef dea<br/>
Dy biidzje mocht fier oan it rizend ein?
</p>

<p class="drama">
THORA.<br/>
Om ’t lyk eft ljeafde ef haet myn herte stjûrt<br/>
Dêr’t ik it wiid sjuch yn syn skomjend langst<br/>
En ’t macht’ger as myn machtleas winskjen wit,<br/>
Om ’t lyk eft libben ropt ef dûnkre dea—<br/>
For dy, om dy, astû ’t yn ljeafde wolst,<br/>
Scil ’k elts paed gean en al myn eangst forslaen,<br/>
As ’t mei yn blidens fen it strieljend ljocht,<br/>
As ’t moat yn ’t woedzjen fen de winterstoarm.
</p>

<p class="drama">
FRANS DUCO.<br/>
Thora, hear den myn bea. Unthâld it wol:<br/>
Wier net dyn hert’ my hill’ger as mysels,<br/>
Hie ’k dy net mear ljeaf as myn ljochtleas paed,<br/>
Ik hie gjin krêft ta hwet ik freegje scil.<br/>
Ik wol net detstû hjir fen rou forgiest:<br/>
Sjuch, dû bist moai, God hat dy skientme jown,<br/>
Dyn blide siel’ mei bloei en maitiid sierd,<br/>
Sadetst Syn ljeafde hast yn ’t hoopjend hert,<br/>
En dû de wrâld, lyk hja yn tsjuster leit<br/>
En longret nei in blink fen blider ljocht,<br/>
In wûnder bist fen siele-frede en dream,<br/>
En langjen dochst nei keiner ljeafde en treast<br/>
Lyk God de minskheit yn syn goedens biedt.<br/>
Noch dû noch ik ha rjucht dyn ljocht bistean<br/>
To drinzgjen mei it dizich skier fen ’t leed,<br/>
Noch dû noch ik mei’ dyn forheld’re wei<br/>
Tsjin Gods wil yn, bûge nei rou en dea:<br/>
Hwent dyn plicht is to bloeijen lyk in roas<br/>
Dy’t dreamt yn ’t skaed fen in oerstoarme beam,<br/>
Dêr’t mennich treast fynt as hy moedleas bidt:<br/>
In teiken Gods him op syn krúswei bean.<br/>
Sa wol ik detstû bliuwst, en hill’ger yet:<br/>
Forlit myn hûs dêr ’t leed al tichter komt,<br/>
Gean nei de wrâld werom, ûnthâld myn bea,<br/>
En hast my ljeaf lyk ik it djip, djip wit,<br/>
Forstean den det myn ljeavjen fen dy wol<br/>
Detst lokkich bist, detst giest yn skientme en ljocht,<br/>
En hwetst my joechst út rykdom fen dyn hert<br/>
Jowst oan de wrâld, dy’t longrje scil nei treast<br/>
Lang nei’t de sé wer oer myn wegen sleat.
</p>

<p class="drama">
THORA.<br/>
Oars winskest neat?
</p>

<p class="drama">
FRANS DUCO.<br/>
Dit wier myn iene bea.
</p>

<p class="drama">
THORA.<br/>
Farwol den, ik scil gean. Dyn bea is wet.<br/>
Al hwet ik doch, hwer’t ek myn wei my fiert,<br/>
Mei triennen earst, mar ienris mei triomf,<br/>
Scil wijd wêze yn de hill’ging fen dyn wird,<br/>
En oer myn hert scil mar ien winsk mear stean:<br/>
To libjen sa allyk dyn ljeafde it bea,<br/>
Myn plicht bistribjend lyk dyn wird it wiist,<br/>
Ek nei in tiid det ik sa die, for dy,<br/>
Dyn hill’gjend wird yet harkjend yn myn dea.
</p>

<p class="drama">
FRANS DUCO.<br/>
God mei dy hoedzje en stypjend nêst dy gean!<br/>
Hwa’t alles off’re en joech, hat ivich lean.
</p>

<h3>VI. FRANS DUCO, THORA, JELMER.</h3>

<p class="drama">
JELMER.<br/>
My driuwt in wytging dy’t gjin útstel lijt.<br/>
In fiskersfaem, dy’t ik yet nea hjir seach,<br/>
Bidt det men daelk hjar foar de frijhear fiert,<br/>
Dy’t hja in tynge bringt fen sa’n great wicht<br/>
Det minske-libben der mei gearweve is.
</p>

<p class="drama">
FRANS DUCO.<br/>
Sa lied hjar hjir. (<i>Jelmer giet</i>). Bliuw Thora en hear mei,—<br/>
Faeks hearst yet mear as dy myn ealgjen sei.
</p>

<h3>VII. FRANS DUCO, THORA, JELMER, DE FISKERSFAEM.</h3>

<p class="drama">
DE FAEM.<br/>
Hear gin det ik jo tsjuster boadskip bring.<br/>
Myn heit, mei ’t boat fier swalkjend yn it east,<br/>
Ear’t yet de stoarm grym opstiek oan de kym,<br/>
Hat, boppe Skiermûntseach, tsien skippen sjoen,<br/>
Utrist mei kriichsfolk en frjemd wapenreau,<br/>
Dêr dúdlik biidzjend oant de jountiid kaem<br/>
En ’t skyld fen ’t Aemlân oan de bûgde stjûn’,<br/>
As gou it oanslach op ús machtleas lân;<br/>
Hysels, de driging fen de stoarm foarsjend,<br/>
Flechte nei hûs en kaem it woedzjen foar,<br/>
Mar net de float dy’t er dêr doarmjen seach,<br/>
Dy’t tinkt him, strânne mòàt, hjir Noard fen ús,<br/>
Hwent út it Noard bliest fûl en wyld de stoarm<br/>
Dy’t al hwet swalket tsjin ús strân tobrekt.
</p>

<p class="drama">
FRANS DUCO.<br/>
Priizge de sé dy’t sa myn bounsnoat is!<br/>
Hja ropt, hja striidt, hja lever’t groulik slach!
</p>

<p class="drama">
DE FAEM.<br/>
Yet mear Hear, det ik wytgje moat, al neamt<br/>
Myn mûle it twiivlich en yn noed en eangst:<br/>
Ear’t yet de stoarm riisde út it siedend wiid<br/>
En ’t swirk yet net de loft yn ’t roun oerdiek,<br/>
Blonk heech yn ’t Noard de kym yn frjemd stil ljocht,<br/>
Ien wiid bifiem fen gloede, silvrich wyt,<br/>
En hill’ger as it each by deitiid sjucht:<br/>
In glâns, as siichd út himels heechste seal<br/>
Troch iepen poarte oer ’t riigjen fen it wiid—<br/>
Nea sjoen noch wytge sûnt de stoarm’ge joun<br/>
Do’t, roppen nei dat ljocht, jins heit forstoar.
</p>

<p class="drama">
FRANS DUCO.<br/>
Weagen sjong op! Blies fûlder, greate wyn!<br/>
Jim machtich lûd hat swiidste wytging yn!<br/>
Ho rûz’t jim lok, ho kleit sa djip jim smert<br/>
Greatmachtich langst fen mear as minsklik hert!<br/>
De loft set gear, de nacht driuwt driigjend oan<br/>
Mids lûde weage-psalm en wyngedroan,<br/>
En wyld oer wolkens strûst de feale skym<br/>
Fen dún ta kleijend dún, fen kym ta kym,<br/>
Wyld slacht syn stoarmjen troch de ein’ge dei,<br/>
It dúngers brekt, ek minskne krêft stjert wei—<br/>
Blies lûd en sjong, gean geijend, júbljend, roun,<br/>
Hwent dream forstjert en al hwet blonk forswoun,<br/>
Yn skiere need leit skolperjend it rom—<br/>
Mar, breid fen stoarm en strân fen krêft, ik kom,<br/>
En ré is ’t hert de wyldste wei to gean:<br/>
Hwet alles joech, dat hat in ivich lean!
</p>

<p class="right">
(<i>Hy jowt him nei de doar, wyn en weagen tomjitte.<br/>
Thora skriemt sêft</i>).
</p>

<h4>—Gerdyn—</h4>

</div><!--end chapter-->

<div style='text-align:center'>*** END OF THE PROJECT GUTENBERG EBOOK 74794 ***</div>
</body>

</html>
